筹笔驿
【作者】罗隐 【朝代】唐
抛掷南阳为主忧，北征东讨尽良筹。
时来天地皆同力，运去英雄不自由。
千里山河轻孺子，两朝冠剑恨谯周。
唯余岩下多情水，犹解年年傍驿流。

剑客 / 述剑
【作者】贾岛 【朝代】唐
十年磨一剑，霜刃未曾试。
今日把示君，谁有不平事？

和贾舍人早朝大明宫之作
【作者】王维 【朝代】唐
绛帻鸡人报晓筹，尚衣方进翠云裘。(报 一作：送)
九天阊阖开宫殿，万国衣冠拜冕色。
日色才临仙掌动，香烟欲傍衮龙浮。
朝罢须裁五色诏，佩声归向凤池头。

献钱尚父
【作者】贯休 【朝代】唐
贵逼人来不自由，龙骧凤翥势难收。
满堂花醉三千客，一剑霜寒十四州。
鼓角揭天嘉气冷，风涛动地海山秋。
东南永作金天柱，谁羡当时万户侯。

渔家傲·秋思
【作者】范仲淹 【朝代】宋
塞下秋来风景异，衡阳雁去无留意。四面边声连角起，千嶂里，长烟落日孤城闭。
浊酒一杯家万里，燕然未勒归无计。羌管悠悠霜满地，人不寐，将军白发征夫泪。

卜算子·黄州定慧院寓居作
【作者】苏轼 【朝代】宋
缺月挂疏桐，漏断人初静。谁见幽人独往来，缥缈孤鸿影。
惊起却回头，有恨无人省。拣尽寒枝不肯栖，寂寞沙洲冷。

卜算子·咏梅
【作者】陆游 【朝代】宋
驿外断桥边，寂寞开无主。已是黄昏独自愁，更着风和雨。
无意苦争春，一任群芳妒。零落成泥碾作尘，只有香如故。

钗头凤·红酥手
[作者] 陆游 [朝代] 宋
红酥手。黄縢酒。满城春色宫墙柳。东风恶。欢情薄。一怀愁绪，几年离索。错错错。
春如旧。人空瘦。泪痕红浥鲛绡透。桃花落。闲池阁。山盟虽在，锦书难托。莫莫莫。
